یکی از علما خورندهٔ بسیار داشت و کَفافِ اندک یکی را از بزرگان که در او معتقد بود بگفت روی از توقّعِ او در هم کشید و تعرّضِ سؤال از اهلِ ادب در نظرش قبیح آمد ز بخت روی تُرُش کرده پیشِ یارِ عزیز مرو که عیش بر او نیز تلخ گردانی به حاجتی که رَوی تازه روی و خندان رو فرو نبندد کارِ گشاده پیشانی آورده اند که اندکی در وظیفهٔ او زیادت کرد و بسیاری از ارادت کم دانشمند چون پس از چند روز مودّتِ معهود بر قرار ندید گفت بِئْسَ الْمَطَاعِمُ حِینَ الذُلُّ یَکْسِبُها الْقِدْرُ مُنْتَصَبٌ وَ الْقَدْرُ مَخْفوُضٌ نانم افزود و آبرویم کاست بینوایی بِهْ از مذلّتِ خواست 